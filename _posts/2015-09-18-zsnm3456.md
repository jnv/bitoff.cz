---
title: "Základy studia nových médií: chybějící části"
assets: /assets/2015-09-zsnm3456
date: 2015-09-18 18:00:00 +0200
last_modified_at: '2015-09-20T14:17:20+02:00'
---

Naposledy jsem poctivě psal domácí úkoly pro StuNoMe před rokem a půl. Resty se však nedají odkládat věčně. Po [Marxovi, pejskovi, kočičce]({% post_url 2014-02-27-zsnm1 %}) a [Manovichovi]({% post_url 2014-03-02-zsnm2 %}) jsou na řadě postmoderní filozofové.

---

# Goodmanova světatvorba {#goodman}

Podle Nelsona Goodmana[^goodman] neexistuje jeden reálný svět; místo toho existuje mnoho alternativních světů, které mají svůj účel, ale žádný z nich není schopen zachytit „skutečný svět“ jako takový – to, co považujeme za empirickou realitu, je pouze náš způsob vidění světa.

[^goodman]: [Goodman, Nelson. Způsoby světatvorby.](http://www.fysis.cz/filosofiecz/texty/zuska/goodman/ww.htm)

V takto relativistickém systému pochopitelně nemůžeme nic hodnotit _objektivně_. Například „pravda“ – pokud v daném světě vůbec něco jako „pravda“ existuje – má pokaždé jinou podobu. Světy můžeme posuzovat nanejvýš mezi sebou. Pokud si určitý svět stanovíme jako referenční (naši „objektivní realitu“), můžeme v jejím referenčním rámci považovat některé světy za _pochybné_. Jestli v našem světě máme „empirické důkazy,“ podle kterých se Země otáčí kolem Slunce, tak _víme_, že heliocentrický model je mylný; přesto byl v minulých světech považován za reálnou pravdu.

Typickým případem světatvorby – či spíše reflexe různých verzí reality – jsou různé úrovně abstrakce. Jeden objekt můžeme popsat v rámci různých sytémů, které budují vlastní vidění světa na základě určitých axiomů. Potom například jablko může být z botanického pohledu plod krytosemenné rostliny, z chemického pohledu shluk molekul či složitějších vazeb aminokyselin, z fyzikálního pohledu skupenství atomů a z nutričního pohledu je to zdroj vlákniny a vitaminu C…

Co zde provádíme je zvýrazňování a potlačování určitých aspektů v té které verzi reality. Goodman konkrétně jmenuje několik způsobů světatvorby: _kompozice / dekompozice_ – stejnou věc můžeme rozložit či složit více způsoby; _zvýrazňování_ – záměrně vyzdvihujeme určité aspekty světa; _uspořádání_ – jaký je vnitřní řád světa[^desitkova]; _vylučování a doplňování_ – přidává či ubírá některé prvky ze světa; _deformace_ – zkreslení či naopak korekce některých aspektů.

[^desitkova]: Krásným příkladem je dominance desítkové soustavy v našem světě; proč slavíme „kulatá“ výročí a měříme dekády, staletí či milénia? Nejspíše proto, že máme deset prstů…

Krásné na Goodmanově [irrealismu](https://en.wikipedia.org/wiki/Irrealism_%28philosophy%29) je, že je prakticky neprůstřelný. I pokud jej zavrhnete, děje se tak _ve vaší verzi světa_, s čímž ovšem Goodmanova teorie tak nějak počítá.

Pochopitelně ani Goodmanova teorie není vyňatá sama ze sebe. Přesněji řečeno: _světatvorba je jeden z pohledů na světatvorbu_. Tím, že nám Goodman nabízí určité nástroje pro světatvorbu, provádí určitou redukci pohledu na realitu. Zároveň je zapotřebí mít na paměti, že pokud posuzujeme světy mezi sebou, činíme tak z pozice „našeho světa.“ To určuje jaké aspekty v porovnání zvýrazníme či vynecháme…

Už vás z toho bolí hlava? Pustíme si radši písničku.

<figure class="full">
<div class="embed">
<iframe src="https://player.vimeo.com/video/2285902?color=ffffff" width="640" height="479" allowfullscreen>
</iframe>
</div>
<figcaption>
[Röyksopp – Remind Me](https://vimeo.com/2285902): Videoklip v infografikách mnoha světů.
</figcaption>
</figure>

## Příspěvky od spolužáků

* [Hana Němečková: Goodmanovy světy a jazyk](http://bevlablo.cz/goodmanovy-svety-a-jazyk/)
* [Jan Maršíček: Goodman – Způsoby světatvorby](http://janmarsicek.tumblr.com/post/97510169195/goodman-zp%C5%AFsoby-sv%C4%9Btatvorby)
* [Zuzka Sommerová: Způsoby světatvorby](http://stunomestuff.blogspot.cz/2014/08/zpusoby-svetatvorby.html)
* [Leni Krsová: Tvoříme svět, zn. jde to různě](https://writingwithmyfeelings.wordpress.com/2015/09/13/zsnm-3-tvorime-svet-zn-jde-to-ruzne/)
* [Martina Podhůrská: Všechny Goodmanovy světy](https://martpod.wordpress.com/2014/08/26/vsechny-goodmanovy-svety/)

# Baudrillardova simulákra {#baudrillard}

Podle Jeana Baudrillarda[^baudrillard] naše postmoderní civilizace už dávno neexistuje v realitě. Místo toho žijeme v _hyperrealitě_ utvářené _simulákry._ Ve zkratce se jedná o kopii bez předlohy, která je reálnější než realita – _předčí_ realitu a stává se realitou.

[^baudrillard]: Baudrillard, Jean. Praecessio Simulacrorum. In: Host, č. 6. 3-28.

Jsou to zejména symboly vytvářené kulturou a médii; naše existence je zcela saturována mediální realitou, kterou nedokážeme oddělit od „skutečného světa.“ Baudrillard v tomto směru dával za příklad [válku v Perském zálivu](http://clanky.rvp.cz/clanek/c/G/13813/valka-v-perskem-zalivu-realita-versus-simulace-.html/) – válka, která fakticky existovala pouze v mediálním prostoru, avšak její každodenní přítomnost ji učinila _reálnější než reálnou_.

Mým oblíbeným příkladem v tomto směru je film Vrtěti psem (Wag the Dog), ve kterém prezidentští poradci vytvoří jako součást kampaně naprosto fiktivní válku s Albánií. Včetně dojemných záběrů prchajících dětí.

<figure>
<video autoloop loop muted autoplay controls>
<source src="{{page.assets}}/wagthedog.webm">
<img src="{{page.assets}}/wagthedog.gif" alt="">
</video>
<figcaption>
„Pan prezident si přeje bílou kočku.“ ([kompletní klip](https://www.youtube.com/watch?v=gNDmDZi05dY))
</figcaption>
</figure>

Svým způsobem je ironické, že pro ilustraci konceptu simulákra používáme filmy a seriály. Tato média se totiž zásadně podílí na konstrukci hyperreality. Nicméně se mnohdy jedná o přiznanou fikci, na rozdíl například od _reality show_, která si ze své podstaty „hraje na realitu.“ Jak [píše Hana](http://bevlablo.cz/praecessio-simulacrorum/):

> Podle Baudrillarda je za oblíbeností tohoto druhu hyperreality touha po banalitě (!) a po stejnosti. Obraz banality se při sledování reality show stává důležitější než skutečnost, že sám žiju banální život a koukám se na desítku lidí zavřených ve vile, kde je 24/7 za tmavými skly sledují kamery.

Mediální konstrukce reality představuje pouze nejobligátnější příklad. Peníze, průmysl, jazyk…; co mohlo být dříve určitým odrazem reality, bylo povýšeno na symboly s intrinsickou hodnotou, které nemají žádný předobraz. Nejsou však falešné či nereálné. Jsou skutečnější než skutečné. Utváří tvárnou a vždy proměnlivou hyperrealitu.

Baudrillardova teorie představuje zajímavý nástroj pro kritickou reflexi přemedializované kapitalistické společnosti. Není mi však zcela jasné co je podle Baudrillarda ona _prapůvodní realita_, kterou simulákra nahrazují. Baudrillard spojuje vzestup simuláker s industrializací a „konsumerizací“ společnosti. Společnosti, která se oprostila od všeho sakrálního a vydala se na sestupnou spirálu materiálního konzumu.

Je však cesty zpět? S pokrokem vědy paradoxně odhalujeme stále více o své „skutečné nátuře“ a zbavujeme se posledních iluzí o výlučnosti vlastní existence. I lidské vědomí tak nakonec může být pouhým konstruktem, simulákrum, které nemá žádný odraz v realitě. Jen evoluční trik organismu řízeného biologickými imperativy. A simulákra tvoří obranný mechanismus kultury, kterou se tento organismus obklopil, jako zámotek.

Tohle začíná být moc depresivní, chce to nějaký veselý obrázek na rozptýlení chmurných myšlenek…

<figure>
![A group of colorful dolphins cheerfully dance around the whirlpool of nothingness: “Blissfully succumb to the whirling darkness of eternal oblivion.”]({{page.assets}}/happy_cheerful_dolphins.jpg){:lang="en"}
<figcaption>
Zdroj: [Nihilisa Frank](http://nihilisa-frank.tumblr.com/)
</figcaption>
</figure>

## Příspěvky od spolužáků

* [Hana Němečková: Praecessio simulacrorum](http://bevlablo.cz/praecessio-simulacrorum/)
* [Zuzka Sommerová: Simulakrum Jeana Baudrillarda](http://stunomestuff.blogspot.cz/2014/08/simulakrum-jeana-baudrillarda.html)
* [Tomáš Bachtík: Simulákrum sem, simulákrum tam, všude kam se podívám](http://bevlablo.cz/simulakrum-sem-simulakrum-tam-vsude-kam-se-podivam/)
* [Karel Kopřiva: On Time Travels and Simulacrum](https://urticus.wordpress.com/2014/03/11/basics-of-new-media-studies-iii-on-time-travels-and-simulacrum/)
* [Jan Maršíček: Simulakrum](http://janmarsicek.tumblr.com/post/97509541265/simulakrum)
* [Leni Krsová: Vítejte ve Wayward „simulacrum“ Pines](https://writingwithmyfeelings.wordpress.com/2015/09/13/zsnm-4-vitejte-ve-wayward-simulacrum-pines/)
* [Naďa Buchtová: Simulakrum a hyperrealita podle Jeana Baudrillarda ](http://medialniterno.blogspot.cz/2014/09/simulakrum-hyperrealita-podle-jeana.html)

# Heideggerova Otázka techniky {#heidegger}

Martin Heidegger, zaručeně jeden z nejobtížněji čitelných filozofů vůbec, se v eseji Otázka techniky[^heidegger] věnuje podstatě technologie. _Techné_{:lang="gr"} je činnost, která _odkrývá něco skrytého_; když řemeslník vytvoří stříbrnou misku, _odkrývá_ ve stříbru jeho možný potenciál za určitým účelem. Rozdíl oproti moderní technologii je v pasivu: v dřívějších dobách se příroda _nechávala odkrýt_, moderní technologie si však _vynucuje odkrytí_. Zatímco větrný mlýn využívá přirozeně se vyskytující zdroj, přehrada postavená pro potřeby vodní elektrárny přizpůsobuje tvář krajiny ke svému účelu: pokud není proud pro turbiny dostatečně silný, prostě si jej vymůžeme. Zběsilým příkladem tohoto přístupu je [frakování](https://cs.wikipedia.org/wiki/Hydraulick%C3%A9_%C5%A1t%C4%9Bpen%C3%AD) – _vymůžeme_ si suroviny z půdy i tam, kde se nenachází dostatečně velká ložiska.

[^heidegger]: In: Heidegger, Martin. Věda, technika a zamyšlení. Vyd. 1. Praha: OIKOYMENH, 2004, 62 s. Knihovna novověké tradice a současnosti. ISBN 80-729-8083-1.

Moderní technologie s sebou nese kompletní způsob myšlení, který od základu mění náš pohled na přírodu i nás samotné. Heidegger to nazývá _Gestell_{:lang="de"} (v angličtině bývá v tomto kontextu překládáno jako _enframing_{:lang="en"}). Jde o vidění světa jako pasivní zásobárny zdrojů. Skála se stává „zdrojem stavebního materiálu,“ řeka „zdrojem energie,“ ale třeba i krajina se stává „zdrojem turistického ruchu.“ Zároveň si technika na člověku _vymáhá, aby vymáhal_ zdroje.

Nakonec i člověk se stává zdrojem. Nad pojmem „lidské zdroje“ už se dnes málokdo pozastaví. V digitální éře se naše činnost a naše pozornost stává zdrojem skrze data, která produkujeme, a reklamy, které vnímáme.

Téma se vlastně točí kolem Heideggerova ústředního tématu _bytí_ – technika nás v tomto směru odvádí od bytí. Paradoxně skrze proces _odkrývání_ dochází k _zakrývání bytnosti_; setrváváme ve stavu vymáhání a zavíráme si tak další cesty. Můžeme to uchopit i z Goodmanovy či Baudrillardovy perspektivy. Technika nás odkazuje do vymezené množiny světů, které souhrnně tvoří Gestell. Technika jsou zároveň i simulákra, která nám zakrývají podstatu bytí tím, že se sama povyšují na princip bytí.

## Další zdroje

Eva Peterková má skvělé [výpisky k Otázce techniky](http://ep-philosophy.blogspot.cz/2013/04/m-heidegger-otazka-techniky.html).

Chytré hlavy z Wisecrack také zpracovaly [8-bitovou interpretaci Heideggerovy eseje](https://www.youtube.com/watch?v=l_JOM-sVbKI). Se Star Wars. Martin Heidegger versus Darth Vader.

<figure class="full">
<div class="embed">
<iframe width="853" height="480" src="https://www.youtube-nocookie.com/embed/l_JOM-sVbKI?rel=0" allowfullscreen>
![Is Technology Killing Your Creativity? (Star Wars + Heidegger) – 8-Bit Philosophy](https://www.youtube.com/watch?v=l_JOM-sVbKI)
</iframe>
</div>
</figure>

## Příspěvky od spolužáků

* [Jan Maršíček: Heideggerova technika](http://janmarsicek.tumblr.com/post/97510062545/heideggerova-technika)
* [Martin Večeřa: Je člověk přirozený?](http://blog.vecera.org/2014/04/je-clovek-prirozeny.html)
* [Leni Krsová: Heidegger & kritika techniky](https://writingwithmyfeelings.wordpress.com/2015/09/13/zsnm-5-heidegger-kritika-techniky/)
* [Zuzka Sommerová: Otázka techniky](http://stunomestuff.blogspot.cz/2014/08/otazka-techniky.html)
* [Naďa Buchtová: Heideggerova otázka techniky](http://medialniterno.blogspot.cz/2014/09/heideggerova-otazka-techniky.html)

# McLuhan: Médium je mesáž {#mcluhan}

„Médium je poselství!“ prohlásil Marshall McLuhan a zmizel v obláčku mediální teorie. McLuhanovo chápání „média“ však přesahuje naši běžnou představu masmédií. Médium utváří prostředí, ve kterém se šíří obsah a zároveň jiná média. Média se tak stávají extenzí jiných médií; jako knihtisk je extenzí psaného textu, text je extenzí řeči… Média jsou však nedílně spjatá s obsahem, který šíří; jako když text linearizuje nelineární rozhovor a fixuje jej v čase. I žárovka je médium; médium bez obsahu, které vytváří prostor pro další média, jaká by bez její přítomnosti nemohla existovat. _The Medium is the Message._{:lang="en"}

„Médium je masáž“ – tak McLuhan pojmenoval koláž „sbírky efektů,“ které na nás média mají. Neboť média masírují naše smysly, jsou všudypřítomná a neponechají na nás nic nezměněného. Kompletně nás přepracují. _The Medium is the Massage._{:lang="en"}

Média jsou extenzí nás samotných. Kolo je extenzí nohy. Oblečení je extenzí kůže. Kniha… <span class="figure">![]({{page.assets}}/the_book.jpg)</span>
…je extenzí oka. Elektrický obvod je extenzí centrálního nervového systému.[^mm1] Média mají potenciál rozšířit náš „pohled,“ naše zorné pole, a přesto nás připoutávají na místo. Elektronická média vytvořila „masu“ individuí, která si však drží svůj fixní pohled na realitu – namísto zkoumání jiné perspektivy,[^mm2] jiných světů. _The Medium is the Mass Age._{:lang="en"}

_The Medium is the Massage_ zní jako důmyslná slovní hříčka. Přitom vznikla omylem, chybou v tisku. Když McLuhan chybný titulek viděl, prý radostně zvolal: „Takhle to nechte!“[^mmcq] Hlubšímu smyslu předcházela náhoda. Kniha má i [zvukové zpracování](https://www.youtube.com/watch?v=jVnjiASvCOU); řečník, který čte úryvky z knihy, je přehlušován jinými řečníky a hudbou. Protože jak lépe zachytit fragmentovanost a kognitivní zátěž současného přemedializovaného světa než skrze nahodilou a nesmyslnou koláž? Možná se zde ukrývá nějaká důmyslná zpráva. Možná jen celá tiráda zakrývá skutečnost, že zde _nic není_. _The Medium is the Mess Age._{:lang="en"}

[^mm1]: McLuhan, Marshall a Quentin Fiore. The Medium is the Massage: An Inventory of Effects. Vyd. 1. Corte Madera: Gingko Press, 2001,c1967, 159 s. ISBN 15-842-3070-3. str. 26—41
[^mm2]: ibid. str. 68—69
[^mmcq]: [Commonly Asked Questions (and Answers) by Dr. Eric McLuhan, Marshall’s eldest son](http://marshallmcluhan.com/common-questions/){:lang="en"}
