---
title: "Digital Humanities: O grafech a lidech"
subtitle: "Ukaž mi svá metadata a já ti řeknu, kdo jsi"
date: 2013-11-21T21:17:43.795Z
assets: /assets/2013-11-dh1
footer: |
  Příspěvek byl původně publikovaný [na Medium.com](https://medium.com/@jnv/digital-humanities-o-grafech-a-lidech-e12094e3565).
last_modified_at: '2018-01-09T23:22:17+01:00'
---

Když se podíváte na seznam svých kontaktů na Facebooku, každý z nich nejspíš
zařadíte do různých komunit. Vidíte známé ze školy, z práce a stejně tak i lidi
zcela neznámé, které nikdy nepotkáte. Vazby mezi vámi a vašimi kontakty tvoří
sociální graf – co z něj můžeme vyčíst?

Třeba bychom mohli určit ony škatulky. Algoritmicky, pouze na základě vazeb. Přesně to bylo náplní jedné hodiny Digital Humanities na [SNM](http://novamedia.ff.cuni.cz/), kde jsme se zaměřili na zpracování dat z Facebooku v programu [Gephi](http://gephi.org/) – „Photoshopu pro grafy“. Graf přátel – a jejich vazeb – jsme získali pomocí nástroje [Netvizz](https://apps.facebook.com/netvizz/). A pak přišla na řadu ta zábavná část.

Komunity (či clustery, chcete-li) v sociální síti vykazují silnější vazby mezi jednotlivými členy. Jeden ze způsobů, jak komunity v síti objevit, je výpočtem modularity – v Gephi záležitost jednoho kliknutí. Po obarvení jednotlivých komunit a úpravě rozvržení se nám zřetelně oddělí jednotlivé komunity.

<figure>
![]({{page.assets}}/personal-clusters.png)
<figcaption>
Barva uzlu odpovídá třídě modularity, velikost uzlu míře mezilehlosti (<i lang="en">betweenness centrality</i>)
</figcaption>
</figure>

V mém případě se jasně oddělilo pět komunit: spolužáci ze SNM, z ČVUT a dva různé ročníky kamaradů ze střední školy (!). Poslední komunita vyšla méně jasně, zahrnuje „fantazáky“ a známé ze skupiny Maelström, ale i kamarády ze zcela odlišných skupin. Možná je zde příliš málo vazeb nebo zde narážím na horší rozlišovací schopnosti modularity pro malé komunity. Nicméně na „hloupý algoritmus“ a pár minut práce to není špatný výsledek. Nebo jak by řekl [Josef Šlerka](https://twitter.com/josefslerka):

> Dost dobrý!

Tato data může získat každá aplikace na Facebooku, které povolíte základní přístup ke svému účtu. Jistě, jsou to „jenom metadata“ – podobně jako informace, [s kým si píšete](http://www.forbes.com/sites/kashmirhill/2013/07/10/heres-a-tool-to-see-what-your-email-metadata-reveals-about-you/) a [komu voláte](http://www.youtube.com/watch?v=s7_XLYpL_Fk)…

# Mezi námi stránkami

Dále jsem zkoumal vazbu mezi stránkami – *page like network*, tj. stránky, které „lajkují“ stránky… rekurzivně až do hloubky dvou. Pro analýzu jsem si vybral oblast fandomu: cony a akce zaměřené na anime, sci-fi a fantasy. Konkrétně: [Festival fantazie](https://www.facebook.com/pages/Festival-fantazie/88945597842), [Advik](https://www.facebook.com/advik.cz), brněnský [Animefest](https://www.facebook.com/AnimefestCZ) a [Koprcon](https://www.facebook.com/koprcon). K mému překvapení nebyla výsledná množina dat příliš velká, zřejmě nejsou správci v tomto směru příliš aktivní.

Nicméně i tak se ve výsledném grafu zformovaly jednotlivé fandomy.

<figure>
[![]({{page.assets}}/ff-clusters.png)]({{page.assets}}/ff-clusters.png)
<figcaption>
<i lang="en">Page like network</i> pro Animefest, Advik, Festival fantazie a Koprcon.
</figcaption>
</figure>

Animefest a Advik, přestože mezi sebou nemají přímou vazbu, tvoří jeden velký cluster *otaku*, který má zároveň nejblíže k mezinárodním komunitám (zde reprezentovaným stránkou EuroCosplay). Koprcon se ocitnul v clusteru se „seriálovými“ komunitami – Prima COOL, FAN BASE – ale zároveň má nejblíže ke komunitě Star Wars, což je zjevně vesmír sám pro sebe. Největším zklamáním byl Festival fantazie, který jaksi stojí na okraji veškerého dění, pouze s vazbou na herní weby a stránky magazínu Topzine.cz (které zde tvoří samostatný cluster).

# Kam dál

Odvážným datologům vřele doporučuji kurz [Social Network Analysis na Courseře](https://www.coursera.org/course/sna). Nevyhnete se sice ani lehčímu
programování, ani hromadě teorie, zato je látka podávána mnohem stravitelněji a
zábavněji, než s čím jsem se setkal na technice.
